
Mit fõzzek, de fõleg hogyan fõzzem - vakon?

Induljunk ki abból, hogy kellõ figyelemmel és elvárható szintû 
ügyességgel teljesen vak emberek is meg tudnak fõzni számos 
különbözõ ételt anélkül, hogy rendszeresen elvágnák a kezüket, 
leforráznák magukat, és só helyett cukrot raknának a pörköltbe. 
A gyakorlást veszélytelen helyzetekben kell elkezdeni.
A folyadékok, finom porok (étolaj, méz, finom liszt, stb.) 
kezelése nem könnyû feladat, ezért víz töltögetésével és 
búzadara (otthoni nevén egyszerûen gríz) lapátolásával kell 
elkezdeni. Az ételeket - ha tiszta a kezünk, és ez fõzés közben 
nem hátrány - sózhatjuk nem kiskanállal, hanem kézbõl is, mert 
így jobban megbecsülhetõ a só (cukor, majoránna, szódabikarbóna, 
stb.) mennyisége. A szakácskönyvekben mindig azt írják: a 
fûszerezést ízlés szerint kell elvégezni; ez nesze semmi, fogd 
meg jól! Ezért ne tegyünk csak egy kevés sót az ételbe, mert 
utóbb még sózható.
A gáztûzhely, villanytûzhely lapjainak elrendezésével, a 
méretekkel, arányokkal, stb., akkor kell tapogatás útján jól 
megismerkedni, amikor még nem ég a gáz, minden hideg. Ne 
kísérletezzünk azzal, hogy aranyos kis lángelosztókon 
egyensúlyozzuk az edényeinket, hanem használjunk masszív (1-2 
kilós) öntött-vaslapot és mindig ezen fõzzünk. Ennek nem csak az 
az elõnye, hogy az edény biztonságosan megtelepszik rajta, hanem 
az is, hogy az étel nem kap olyan hirtelen meleget, így 
nehezebben ég, kozmál le. Kizárólag vizet forralok nyílt lángon, 
minden egyebet vaslapon fõzök. (Ha emiatt kissé több energiát 
használok, vigye el az ördög!) Egyébként a kezdõ fõzõk 
rendszerint elkövetik azt a hibát, hogy hatalmas tûzõn forralják 
az edényeiket; ez ritkán szükséges, az esetek túlnyomó részében 
közepes vagy kis lángon is elkészül az étel, sõt még oda sem ég.
Célszerû nyeles edényeket használni, mert a legtöbb dolgot 
elõbb-utóbb meg kell kevergetni, kavargatni; a nyél 
megragadásával biztosítható, hogy a kis pörköltünket nem 
kevergetjük le a konyha padlójára, ami nem csupán bosszantó kár, 
de le is forrázhatjuk a lábunkat. Errõl jut eszembe, a konyhában 
nem szerencsés mezítláb dolgozni: kiömölhet forró folyadék, 
leeshet egy kés vagy egyéb tárgy, a balesetekre gondolni kell és 
meg kell elõzni õket. Engem már nem egyszer óvott meg a cipõm a 
sérüléstõl.
A nyeles edényt azután mindig úgy kell állítani, hogy a nyele ne 
kifelé, hanem hátrafelé, befelé álljon. Ha ez szokásunkká válik, 
akkor erre már nem is kell külön gondolni, ez lesz a 
természetes. Ugyanakkor fõzés közben nem szabad megengedni, hogy 
látó személyek részt vegyenek a munkában, mert az elsõ dolguk az 
lesz, hogy szembeállva a tûzhellyel kifordítják a lábas nyelét, 
- ez természetes, hiszen szemben állva így esik kézre, - a vak 
szakács a következõ pillanatban viszont a tûzhely elõtt 
elhaladva már le is rántja a kifelé álló edényt a nyelébe 
beakadva. Ez a baleset a látókat nem fenyegeti, mert õk nem 
mennek neki az edény kiálló nyelének. (A látó segítség egyébként 
is minden szerszámot elrak az ember keze alól.)
A nem mûanyagfülû fazekakkal óvatosan kell bánni, mert - 
különösen az alumínium edényeknél - a fül éktelenül fel tud 
forrósodni, elõször mindig nagyon óvatosan szabad csak 
meggyõzõdni a hõmérsékletérõl. Feltétlenül tartsunk hõvédõ, ún. 
lábasfogó kesztyût. Nekem több is van: vékonyabb, a tûzhely 
tetején lévõ edények fülének megfogásához, és egy vastagabb, 
szabályos ipari hõvédõ kesztyû, mely jóval a csuklóm fölé ér és 
amellyel így bátran és tökéletes biztonsággal be tudok nyúlni a 
sütõbe a sült csirkém után.
A fûszertartó edényeket, dobozokat természetesen 
feliratozhatjuk: nem kell hosszadalmas, regényszerû feliratokat 
készíteni, elég egy-két betû vagy jel - az ember megszokja és 
megtanulja. Rengeteget segít, ha fûszereinket nem gyönyörû, 
egyforma flakonok, tégelyek sorában tartjuk, hanem ahányféle 
fûszerünk van, annyiféle csúnya kis dobozban, üvegcsében, mert 
akkor még a feliratozásra sincs szükség; a gyönyörû egységes 
fûszertartó sorozatot ajándékozzuk el látó barátainknak.
"Szaktársaimmal" azt szoktuk mondani: a vak ember az orrával is 
fõz. Ezt nem úgy kell érteni, hogy az orrával kevergeti, hanem 
úgy, hogy igen csekély tapasztalattal már érezni fogjuk, mikor 
kezd égni a hagyma, a szalonna és társai. A forró olajban akkor 
süssünk, amikor már van egy kis tapasztalatunk, nem muszáj az 
elsõ nap rántott húst csinálni; nem a bepanírozás, serpenyõbe 
rakás a nehéz, hanem a sülõ szeletek megforgatása. A húsok 
hajlamosak arra, hogy beletottyanjanak a 100 foknál jóval 
forróbb olajba, ami egészen biztosan felfröccsen az ember 
kezére. Talán lehetne kesztyût hordani, de az nagyon rontja a 
tapintó, érzékelõ készséget. A szinte még forrásban lévõ 
tésztavíz leszûrésével, a burgonya fõzõvizének leöntésével 
hasonlóan nagyon óvatosan kell bánni és csak némi tapasztalat 
után szabad ilyenre vállalkozni. (Ilyenkor megengedhetjük egy 
látó személynek, hogy belépjen a konyhába és elvégezze ezeket a 
feladatokat, de azután azonnal ki kell mennie.)
Még egy-két szó a forróság után a hidegrõl. A mélyhûtõben lévõ, 
kõkeményre fagyott húsról gyakran még a látók is nehezen 
állapítják meg, hogy mi is valójában. Amikor megvesszük, vagy 
eltesszük, tegyünk bele egy kis cédulát (egyetlen szó elég). A 
fagyos áru vagdosásával nem érdemes kísérletezni: meg kell 
várni, míg felenged.
Rengeteget lehetne még beszélni a fõzésen kívül az 
elõkészítésrõl is. Zöldséget tisztítani, darabolni vakon is jól 
lehet: a megmosott karalábén, burgonyán könnyen megtalálható 
tapintással, ha maradt még rajta egy kis hámozatlan felület. Az 
egészséges zöldség, különösen a hagyma illata tökéletesen 
felismerhetõ. E körben a módszerek ugyanazok, mint a látók 
módszerei. Mindenkinek azt ajánlom - a látóknak is -, hogy 
mindig kellõen éles késsel dolgozzanak. Ez persze mást jelenthet 
hússzeletelésnél és mást zöldségdarabolásnál. Általában 
törekedni kell arra, hogy az egyes mûveletekre kidolgozzuk saját 
módszerünket: akkor rábízhatjuk magunkat a reflexeinkre és nem 
kaszaboljuk össze magunkat.
Az állott ételekkel kissé jobban kell vigyázni, mint a látóknak, 
mert a hûtõszekrénybõl kivett ételen nem érezni a penész szagát. 
Ennek megoldása egyszerû: nem kell egy hétig tárolni a finom 
kelkáposzta fõzeléket. Ha feltörünk egy tojást, elõször mindig 
szagoljuk meg, mielõtt beleöntjük az edénybe; manapság igen 
ritka a záptojás, de azért itt-ott akadhat. Általában jobban 
kell ügyelni az élelmiszerek tárolására, mivel nem tudjuk 
könnyen érzékelni az állaguk romlását.
A fõzésben a legkényelmetlenebb, hogy rengeteg edényt kell 
mosogatni.

Görgényi Miklós
